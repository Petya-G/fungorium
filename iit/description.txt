Feladat
Fungorium

A Fungorium bolygón gombák és rovarok élnek. A bolygó felületét különböző alakú kéregdarabok (tektonok) alkotják, amelyek egy náluk puhább, viszkózus rétegen "úsznak", de ennek részletei a tudomány előtt egyelőre nem ismertek. Annyit tudunk, hogy a tektonok között keskeny rések találhatók, valamint a tektonok időnként ketté tudnak törni, és ilyenkor a két darab egymástól függetlenül "fejlődik". Egyelőre nem tudni, hogy egy tektonnak legfeljebb hány szomszédja lehet. Találtak már 2 szomszéddal és 12 szomszéddal rendelkező tektont is.

A tektonokon gombák és rovarok élnek. A gombák gombafonalakból és gombatestből állnak, és a gombatestek időnként spórákat tudnak a tektonjuk szomszédjaira (fejletteb testek esetén akár a szomszédok szomszédjaira is) juttatni. A gombatestnek azonban időre van szüksége, hogy kilőhető mennyiségű spórát termeljen. Egy tektonon legfeljebb egy gombatest tud nőni. A  gombatestből gombafonalak nőnek, amelyek a tektonokon el tudnak ágazni és a tektonok közötti réseken át tudnak nőni. Ha egy tektonon spóra található, akkor az egy időre meggyorsítja a fonal növekedését. A fonalak gombatestet is tudnak növeszteni, amennyiben a tektonjukon elég mennyiségű spóra gyűlik össze (a spórák egy szükséges részét fel is használják a növesztéshez). Közismert, hogy egy gombatest csak véges mennyiségű alkalommal tud spórát szórni, utána elpusztul.

A rovarok a gombafonalakat követve járják be a tektonokat. Ők maguktól nem képesek a résen átlépni. Csak akkor tudnak egyik tektonról a másikra átjutni, ha a két tekton között gombafonal vezet át. A rovarok az elszórt spórákkal táplálkoznak. Minden spórának adott tápanyagtartalma van.

A gombák spórái eltérő hatással vannak az őket elfogyasztó rovarokra. Vannak gyorsító és lassító spórák. Vannak olyan spórák, amelyektől a rovar egy időre megbénul. Van olyan spóra, amelytől a rovar nem tud gombafonalat vágni. 

A tektonok változatos összetételűek, ezért különböző hatással vannak a rovarokra és a gombákra. Van olyan tekton, amelyiken a fonalak egy idő után felszívódnak. Egyes tetkonokon több gomba fonaljai is kereszteződni tudnak, de van, amelyiken legfeljebb egy fonal tud nőni, sőt vannak olyan tektonok, amiken bár fonal nőhet, de nem tud gombatest fejlődni.

A tektonok kettétörése a rajta lévő fonalat elszakítja. A fonalakra a rovarok is veszélyesek, mert ők képesek a tekton peremén a réseken áthúzódó fonalakat elvágni. Ha egy fonalnak megszakad a kapcsolata az őt tápláló gombatestekkel, akkor rövid időn belül elpusztul.

A játékosok egy része, a gombászok egy-egy gombafaj terjedését irányítják. A játék során a gombászok a fonalak növekedési irányát szabályozhatják (a fonal merre nőjön tovább), a hozzájuk tartozó gombatestek spóraszórását kezdeményezhetik, illetve eldönthetik, hogy egy adott (megfelelő) helyen nőjön-e gombatest.

A rovarokat irányító rovarászok a rovarok irányát befolyásolhatják és eldönthetik, hogy egy adott fonalat egy rovar elvágjon-e. Ezzel például más rovarok életét lehet megnehezíteni.

A gombászok közül az nyer, akinek egy adott idő végeztével a legtöbb (élő és halott) gombatestje fejlődött ki. A rovarászok közül az nyer, aki ugyanezen idő alatt a legtöbb tápanyagot gyűjtötte be a megevett spórákból.
